---
title: Afdeling for blodsygdomme
draft: false
excerpt: SOM TANDPLEJER VED AFDELINGEN FOR BLODSYGDOMME HAR JEG PATIENTER, DER
  ER HÅRDT RAMT AF SVÆR SYGDOM. I DENNE ARTIKEL VIL JEG FORTÆLLE OM MIN FUNKTION
  SOM TANDPLEJER FOR DISSE PATIENTER UD FRA ET FAGLIGT OG MENNESKELIGT
  PERSPEKTIV.
author: LandsprutteBot
date: 2021-02-09 14:06
content: >-
  Som tandplejer på Tand-, Mund- og Kæbekirurgisk Afdeling er en af mine

  funktioner at være hospitalstandplejer på Afdelingen for Blodsygdomme.

  Jeg er tilknyttet afdelingen tre formiddage ugentligt plus tilkald. Funktionen er bl.a. konsultativ. Det vil sige tilsyn med de indlagte patienter samt

  patienter i ambulant behandling og henvisning til kæbekirurgisk afdeling, hvis jeg vurderer, at det er nødvendigt. Desuden hands-on-behandling af de problematikker, som patienterne får i deres behandlingsforløb,

  og undervisning af det faste plejepersonale og de studerende. Desuden

  tilser jeg patienter på intensivafsnittet, hvis en person overflyttes dertil.

  På afdelingen ved Skejby Sygehus modtager vi patienter fra Region Syddanmark, Region Midtjylland og Region Nordjylland.


  ### En funktion med en unik historie


  Jeg starter dagen med at gennemgå de indlagte patienter. Nogle er kendte

  ansigter, da de ofte er indlagt over en længere periode. Andre er nydiagnosticerede. Dertil kommer patienter med infektioner efter afsluttet behandling eller recidiv i deres sygdom. Det er et selvstændigt arbejde, da

  jeg er den eneste af "min slags", men samtidig har jeg i vid udstrækning

  et tværfagligt samarbejde med sygeplejersker, læger, sosu-hjælpere, fysioterapeuter og ergoterapeuter.


  Tandplejerfunktionen har eksisteret på kæbekirurgisk afdeling i over 30

  år. Stillingen blev oprettet af nu afdøde tandlæge Erik Krantz Simonsen,

  som forestod opbygningen af Tand-, Mund- og Kæbekirurgisk Afdeling,

  som dengang var placeret på Aarhus Kommunehospital. Krantz Simonsen

  var desuden uddannet læge. Han var progressiv, havde høje idealer, var

  fremsynet og var altid på patienternes side. Måske er det på grund af

  disse egenskaber, at han kunne se den åbenlyse mening i at oprette en

  tandplejerfunktion på en afdeling med svært syge mennesker. Oven i

  købet i en tid hvor tandplejerne endnu ikke var kommet ind i varmen i

  den etablerede tandlægeverden.


  ### Alle former for blodsygdomme


  Blodsygdomme er sygdomme, der opstår i blodets celler og de bloddannende organer, som er milten, knoglemarven og lymfeknuderne. Blodets celler produceres i knoglemarven. Derfra sendes de videre rundt i kroppen. Man kan sige, at knoglemarven er en cellefabrik.


  På Afdelingen for Blodsygdomme udredes og behandles

  alle former for blodsygdomme, både godartede og ondartede. Det er sjældne sygdomme, som rammer alle aldre.

  Det er lymfekræft, leukæmi, myelomatose (knoglemarvskræft) samt blødersygdomme. Myelomatose forekommer

  sjældent hos unge og midaldrende. Denne sygdom kan

  ikke helbredes, men kan sættes i bero med behandling.

  Hvor længe vides dog ikke.


  ### "Hårde" behandlinger


  Generelt består behandlingen af kemoterapi (cytostatika),

  immunterapi og transplantationer. Hertil kan komme

  stråleterapi og operationer, hvor lymfeknuder eller tumorer i hjernen fjernes. Disse forløb kan være langstrakte,

  fra måneder til år. Afhængig af patientens alder, sygdommens alvorlighed, og hvis det vurderes, at patienten kan

  tåle det, tilbydes HDT-behandling (højdosis kemoterapi)

  med stamcellestøtte, ofte suppleret med helkropsbestråling over flere gange. Det er behandling med en ekstra

  stor dosis kemoterapi for at stoppe dannelsen af cancerceller i knoglemarven. Dernæst tilføres nye stamceller

  fra en rask doner som en erstatning for patientens egen

  knoglemarv. Dette sker gennem en enkelt transfusion,

  således at der kan dannes nye blodstamceller. Det er som

  sagt ikke alle, der får tilbudt denne behandling.


  Uanset hvilken type behandling, der er tale om, er der

  bivirkninger og risici forbundet med behandlingen. Det

  er alvorlige sygdomme, der behandles "hårdt"


  Før jeg går videre, vil jeg lige slå fast, at min gennemgang er ultra overordnet og skematisk. Der er tale om

  vanskelige behandlinger til svære sygdomme, som jeg jo

  slet ikke er uddannet i. Naturligvis har jeg sat mig ind i

  sygdommene og behandlingerne, men mit fokus er koncentreret om bivirkningerne i relation til tænder, mund

  og slimhinder. Her kommer mine kompetencer i spil!


  ### Bivirkningerne ved celledræbende terapi


  Kemobehandlinger gives i kure af 7 dages varighed. Derefter sendes patienten hjem, hvis de vel at mærke har det

  godt, og der ikke er opstået komplikationer i form af f.eks infektioner. I dette forløb kan meget ske. Bivirkninger

  er en følge af at modtage celledræbende terapi. Hårtab,

  slimhindeproblematikker og øget risiko for infektioner er

  bivirkninger, som de fleste af os er bekendte med.


  Neutropeni betegner en tilstand med nedsat produktion

  af de neutrofile granulocytter, som er nødvendige til bekæmpelse af bakterielle infektioner. Neutropeni ses ikke

  sjældent hos disse patienter, da deres immunforsvar så at

  sige bliver slået ned. Det er derfor essentielt, at der sker

  en forebyggende indsats for at undgå infektioner, som

  kan være fatale for disse patienter. På afdelingerne har

  vi selvsagt stort fokus på hurtigt at lære patienterne en

  masse om hygiejne, som er en ubetinget meget vigtig del

  af deres hverdag, herunder tand- og mundplejen.


  ### Mine patienter


  Efter gennemgang af de patienter, der skal tilses, går

  jeg stuegang, hvor jeg besøger patienterne inde på deres

  stuer. Typisk er det de patienter, jeg tidligere har tilset

  for en problematik, der relaterer sig til mundhulen, både

  intraoralt som ekstraoralt. Nydiagnosticerede tilser jeg

  efter, at de har været på afdelingen nogle dage. De er ofte

  traumeramte og chokerede. Nogle patienter har deres pårørende hos sig på stuen, hvilket jeg oplever som en stor

  støtte og hjælp for mig i nogle situationer, og afgjort også

  for patienten. Som en start informerer jeg om min rolle

  og mine opgaver på afdelingen. Herefter fortæller jeg lidt

  om vigtigheden af at være omhyggelig med den daglige

  tand- og mundpleje og gør opmærksom på muligheden

  for at tilkalde mig gennem sygeplejersken.


  Trods den nye livsforandrende situation oplever jeg positive reaktioner fra patienterne. Nogle bliver glade og

  har mange spørgsmål. En del er imponerede over min

  funktion, som de opfatter som en hjælp, de ikke havde

  forventet. De er glade for den omsorg, der vises for dem.

  Alt sammen en integreret indsats med det formål at de

  kommer så godt igennem deres behandlingsforløb som

  muligt.


  ### Symptomer i mundhulen


  Ikke alle får gener fra tænder eller slimhinder, men de

  fleste rammes i en eller anden grad. Heller ikke alle er

  opmærksomme på, at der faktisk er en problematik. Jeg

  oplever ikke sjældent, at jeg ved et tilsyn erfarer, at patienten f.eks. har udtalt xerostomi, som bl.a. kan føre til oral

  candida. Dette kan spredes til luftvejene og længere ned

  i lungerne. Patienten har simpelthen vænnet sig til tørheden. Det siges, at jo større accept, jo større tilvænning.

  Dette kan være særdeles godt i mange sammenhænge

  – bare ikke her. Derfor gør jeg meget ud af at fortælle

  patienterne, at de ikke bare skal tænke, at sådan skal det

  nok være.


  Som tidligere nævnt tilbydes nogle patienter HDT. Som

  en del af behandlingen får disse patienter foretaget en

  fokusundersøgelse af tandsættet på kæbekirurgisk afdeling. Her tages OTP, og patienten får en tandundersøgelse.

  Hvis det skønnes nødvendigt, får patienten foretaget en

  tandrensning hos mig. Desuden bliver de tænder, som, vi

  skønner, kan lede til infektionsfoci, ekstraheret. Når patientens tandsæt er tjekket og behandlet, meldes klar til

  videre behandling. Så relativt enkelt er det dog ikke ved

  alle patienter. Af og til ser jeg slimhindeproblematikker,

  tandsæt eller enkelte tænder, som bør efterses ofte, da de

  udgør en potentiel infektionsrisiko. I disse tilfælde får

  jeg patienten henvist til kæbekirurgisk afdeling gennem

  onkologen. Derved elimineres risikoen for infektion, som

  ofte udsætter den livsvigtige primærbehandling.


  ### Oral mucositis


  Oral mucositis er formentlig en af de mest almindelige

  følger af systemisk kemobehandling. Den akutte inflamation af den orale mucosa ses som ulseration af slimhinden

  i cavum oris. Tilstanden gradbøjes i 4 grader, hvor 4. grad

  er værst. Ophelingen sker, når kroppens immunforsvar

  igen begynder at virke.


  Oral mucositis er meget smertefuldt. Patienten kan sjældent spise eller drikke og slet ikke børste tænder. Der er

  selvsagt en risiko for infektioner. Mucositen kan optræde

  hele vejen langs den gastrointenstinale udstrækning. I

  disse tilfælde består min hjælp oftest i smertelindring i

  form af overfladeanalgetika. Hvis patienten ønsker det,

  giver jeg instruktion, så patienten selv kan applicere

  analgetika ved behov. Patienter med oral mucositis har

  typisk en eller anden form for sonde, hvori de får deres

  ernæring. De er simpelthen ikke i stand til at spise per

  os (gennem munden).


  Er det muligt, renser jeg mundhulen for slim og blod med

  en meget blød lille serviet på min finger dyppet i fysiologisk saltvand. Patienterne er dækket ind med morfika,

  men alligevel har de smerter. Man kunne tænke, at klorhexidin ville være oplagt, men heller ikke dette er muligt


  grundet svien/smerter. Der er faktisk ikke så meget, man

  kan gøre for at hjælpe ud over støtte til let rensning samt

  analgetika. Her kunne man som tandplejer få den tanke,

  at man ikke kan opfylde sin kerneopgave – at det er en

  uløselig opgave. I sådan en situation skal man imidlertid

  afholde sig fra at "skyde med spredehagl" og i stedet benytte "slanke, velspidsede pile". Dermed mener jeg, at det

  er væsentligt at fokusere på det, der er mest behov for her

  og nu og at gå fra "one size fits all" til "this size fits you".


  ### Oral candida


  Oral candida ses også ofte hos patienter, der modtager

  kemo. De patienter, der har prøvet det før, kender symptomerne. Andre diagnosticeres via lægen eller mig. Det

  er blevet mere almindeligt at behandle Candida albicans

  og Candida pseudohyfer profylaktisk. Min instruktion af

  patienten består i renhold af tandbørstehovedet i klorhexidin 0,12% (15 minutter) efter hver anvendelse. Derefter

  skylles den, tørres tør og lufttørres. Efter endt candidabehandling udleveres en ny tandbørste for at undgå, at

  patienten bliver ved med at kontaminere sig selv hver

  gang, der børstes tænder. Bakterier, vira osv. sidder på

  børstehårene i adskillige timer efter børstning.


  Ovenfor har jeg nævnt blot nogle af de problematikker,

  der kan være forbundet med den behandling, som patienterne gennemgår. De er alle problematiske. De er

  smertefulde og betyder, at der ofte ikke kan opretholdes

  god daglig mundhygiejne. Den som er så vigtig. Vi tandfolk ved jo godt, hvor mange og hvor agressive bakterier

  mundhulen rummer.


  ### En lille indsats skal også anerkendes


  I nogle tilfælde kan jeg hjælpe med at udføre mundpleje,

  hvis patienten ønsker eller magter det. Nogle gange føler

  jeg, at det gør ondt på dem, bare jeg kigger på dem. De er

  virkelig prøvede, men meget tapre må jeg sige. Noget af

  det, jeg gør, er også at rose dem for det, de gør i forhold til

  tand- og mundpleje. Jeg anerkender den indsats, som de

  gør, og fritager dem for den skam, de føler, ved ikke selv at

  kunne klare den daglige tand- og mundpleje. De fleste vil

  rigtig gerne varetage egen tand- og mundpleje. Jeg synes,

  det er vigtigt at fortælle dem, at tænderne kan klare sig

  igennem forløbet, selvom de ikke bliver børstet. Det er

  en stor lettelse for dem at høre. Her skal det pointeres, at

  tænder og mund jo så langt fra er det eneste, de kæmper

  med. Det er bare den del, jeg varetager.


  ### Krop, psyke og sjæl


  De patienter, jeg møder, er mennesker som du

  og jeg. Det er vigtigt at huske på, at det er helt

  almindelige mennesker, som pludselig er

  ramt af en livstruende sygdom. Noget som er

  fuldstændigt livsforandrende. Det er et nyt,

  ukendt land, som disse mennesker træder

  ind i med deres diagnose. Et land de nu skal

  til at navigere i, mens deres krop forandrer

  sig. Sygdommen skyller ind over krop, psyke

  og sjæl. Reaktionerne er vidt forskellige fra

  person til person.


  På sygehuset er der tilknyttet både psykologer og præster, som patienterne kan få besøg af. Præsten kommer ikke udelukkende

  til døende patienter, men benyttes også som

  samtalepartner og medmenneske. Jeg har

  selv overværet et oplæg med en af præsterne,

  og det var virkeligt lærerigt. Det blev sagt, at

  folk bestiller håb hos præsten, og at præsten

  kan være den sidste pille i medicinskabet.


  Som tandplejer gør jeg mig umage for at møde patienterne som hele mennesker og at tage hensyn til deres ofte

  begrænsede ressourcer i situationen. Mit mål er at finde

  en fælles vej til den daglige tand- og mundpleje. Det er

  ganske vist optimalt at børste tænderne to gange dagligt,

  men kan jeg få en patient, der aldrig børster tænder, til at

  børste en gang dagligt, er det 100% succes. Det sker også,

  at jeg ikke foretager mig noget tandmæssigt ved et tilsyn.

  Patienterne er der som sagt ofte længe, så det er vigtigt,

  at de får tillid til mig, og for disse patienter er der som

  sagt meget at forholde sig til og holde styr på.


  ### Et par eksistentielle betragtninger


  Det er udfordrende at være tandplejer på et afsnit med

  svært syge mennesker. Samtidig med at jeg skal være

  skarp på mine kerneopgaver, skal jeg kunne forholde

  mig til de meget svære vilkår og udfordringer, som disse

  mennesker har, uden at jeg selv bliver for påvirket. En

  sygeplejerske sagde engang til mig, at hvis man kunne

  være på afdelingen i to år, så blev man oftest hængende.

  Så havde man ligesom udstået sin "værnepligt". I min tid

  på afdelingen er jeg blevet bevidst – meget mere bevidst –

  om, at død og ulykke findes. Jeg er dermed også blevet

  mere bevidst om min egen dødelighed, om livskvalitet

  og om at huske at leve i nu'et og ikke altid at prøve at finde

  årsager og forklaringer på spørgsmål i livet. For det er så

  langt fra alt, der giver mening og skal forklares. Byrder

  skal af og til bæres og kan ikke altid fjernes. Ikke alle

  problemer kan/skal løses. I den forbindelse kan jeg varmt

  anbefale bogen "At være der, hvor du er – Opmærksomhed, grænser og kontakt i den hjælpende samtale", som

  er skrevet af præst og psykoterapeut Bent Falk. Bogen

  henvender sig til hjælpere i alle kategorier, f.eks.sygeplejersker, læger, sagsbehandlere, præster m.v.


  ### Kan det "betale sig" med en tandplejer på et hospital?


  Selvfølgelig kan det det! Rehabilitering er vejen frem,

  og jeg mener, at rehabilitering skal ske, når patienterne

  får deres diagnose – ikke nødvendigvis på bagkant af et

  sygdomsforløb. Det er essentielt, at tand- og mundhuleproblemerne afhjælpes i tide hos sygdomsramte mennesker i alle behandlingsforløb. Der bliver skrevet mange

  artikler om netop vigtigheden af mundpleje på plejehjem

  og hospitaler. Alligevel står det sløjt til med uddannet

  personale til at varetage denne funktion. Jeg har foretaget

  en lille undersøgelse af sygeplejerskernes oplevelse af

  min tilstedeværelse på afdelingen. Alle tilkendegav de,

  at de som sygeplejersker ikke var uddannede til at vurdere

  problematikker i tænder og mund, ligesom jeg ikke er i

  stand til at varetage deres arbejdsområde. Den ene sagde

  ligeud, at tand- og mundplejen bliver nedprioriteret som

  følge af arbejdspres. De gav udtryk for, at det var betryggende med min faglighed på afdelingen.


  Jeg vil slutte denne artikel med et citat af skuespiller

  Ghita Nørby, der blev ramt af underlivskræft. I citatet

  beskriver hun oplevelsen af at få kræft ind på livet.


  > Når et menneske gennem hele livet har været privilegeret med et jernhelbred, altid har vidst, at kroppen var i orden og gjorde, hvad jeg gav den ordre til at gøre, så opstår der en mærkelig følelse af magt. At føle sig usårlig. Ja, man tænker det ikke, men det er at være ganske udsat. Og når så pludselig den sorte vinge suser hen over ens sjæl og legeme, så ser man, at det perfekte ikke mere er perfekt, at det usårlige kan såres. Sygdommen kræft ydmyger!
---
