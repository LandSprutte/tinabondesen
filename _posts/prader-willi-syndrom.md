---
title: PRADER-WILLI SYNDROM
draft: false
excerpt: Erfaringer i arbejdet med en ung gruppe patienter fra et bosted
date: 2021-02-09 12:11
coverImage: /assets/blog/mum.jpg
content: >-
  I DENNE ARTIKEL VIL JEG PRÆSENTERE EN PATIENTGRUPPE, SOM MANGE AF JER UDE PÅ
  TANDKLINIKKERNE IKKE KOMMER TIL AT STIFTE BEKENDSSKAB MED. ALLIGEVEL KAN DE
  VÆRE INTERESSANTE, DA DE HAR NOGLE TANDPROBLEMATIKKER, SOM KAN RELATERES TIL
  ALMINDELIGE DAGLIGDAGS PATIENTER.


  Under sundhedsloven ligger en række regionale tandplejetilbud. Til dette hører Odontologisk Videncenter. Der er to centre i Danmark placeret på henholdsvis Rigshospitalet og Aarhus Universitetshospital. Centret i Aarhus tager sig af henvisninger fra Fyn og Jylland og har et tæt samarbejde med Institut for Odontologi og Oral Sundhed. Formålet med centret er at bidrage til diagnosticering og at rådgive om tandfaglig behandling samt give patienterne et godt, sammenhængende tandplejetilbud i relation til deres sygdom eller tandanomali.




  Centret tager sig af tre kategorier af patienter: 


  * Voksne patienter med en sjælden diagnose som søger tilskud fra sundhedslovens § 166.3.

  * Patienter med sjældne medfødte sygdomme der har relation til tænder, mund eller kæber.

  * Patienter der fra naturens side har en tandanomali eller mangler et stort antal tænder.


  I Odontologisk Landsdels- og Videncenter ("videncentret" i daglig tale) modtager vi ugentlig mennesker med sjældne tilstande henvist fra læge, tandlæge eller anden sygehusafdeling. En sjælden medfødt sygdom optræder med en hyppighed på 1:10.000 eller sjældnere. Det betyder, at vi af og til oplever, at der måske bare findes to eller ganske få med den pågældende persons tilstand.




  ### En medfødt, ikke kurerbar sygdom


  Prader-Willi syndrom (PWS) er en genetisk sygdom, som skyldes en forandring i kromosom 15. Desuden ses en dysfunktion i hypothalamus, som regulerer bl.a. sult og mæthedsfølelse, hormonproduktion og smertetærskel. Derfor har denne patientgruppe ofte en høj eller anderledes smertetærskel end andre. Der fødes ca. 4 børn i Danmark hvert år med PWS.


  ### Kendetegn ved PWS


  Spædbarnet har lav muskeltonus, slappe muskler, svag

  sutterefleks, nogle gange helt manglende, som af og til

  fordrer sondeernæring. Svag og til tider ingen gråd, sover

  meget, uudviklet motorik. Derefter ændrer billedet sig.

  Når barnet bliver et halvt til omkring 4 år, udviser det

  en usædvanlig interesse for mad og en manglende mæthedsfølelse med risiko for overspisning. Det siger sig

  selv, at disse børn har behov for, at deres mad dagligt er

  under kontrol. Faktisk har de behov for livslang diæt, da

  de ellers vil udvikle livsstilssygdomme grundet overvægt. Desuden har de spinkel muskulatur og er ofte fysisk

  inaktive, da deres motorik er underudviklet. De fleste er

  moderat udviklingshæmmede.


  På det følelsesmæssige plan er de umodne. Har svært ved

  at forstå konsekvenser, kender ikke til behovsudsættelse

  og får vredesudbrud som følge af ikke at få sin vilje. En

  tryg og forudsigelig hverdag er selvsagt meget vigtig for

  disse mennesker.


  Af andre kendetegn kan nævnes: Svært ved forandringer,

  de kopierer, elsker ros og at være i centrum, tendens til

  apnø, hvilket er vigtigt at vide på en tandklinik, ritualiseret adfærd, stædige , selvcentrerede, konkret tænkende,

  husker godt, ironi opfattes konkret, ruminerer (tygger

  drøv og gylper op igen), refluks, bruxer. Der er ikke tale

  om bulimi, men abnormt madsøgende adfærd.


  ### Konsultationen af unge fra et bostedVores første møde med disse mennesker i videncentret

  ligger efterhånden nogle år tilbage, men det er altid en

  fornøjelse at have dem til visitter. Der var tale om unge

  udeboende. Alle boede det samme sted. Et botilbud på

  Djursland kaldet Grankoglen. Her har beboerne mulighed

  for at få undervisning i dansk og matematik, ligesom der

  er faste rutiner med motion og aktiviteter. Der er snak og

  aktivitet på klinikken. Nogle af dem er meget nysgerrige

  og spørger meget, ligesom de har meget at fortælle os.

  Pædagogerne har deres at se til. Det er f.eks. vigtigt, at

  hver enkelt får den mad, som de plejer at få og på det

  tidspunkt, de plejer at få den. 
   
  Vores opgave i videncentret er bl.a. konsultativ. Formålet

  er at forholde os til de tandmæssige problematikker, som

  patienten kommer med og foretage tandfaglige observationer. Patienterne kommer til visit, hvor der tages et OTP

  evt. suppleret med enorale røntgenbilleder, derefter en

  tandundersøgelse. Af og til afsluttende kliniske fotos ekstra- og intraoralt. De fleste gange kan vi i samme seance

  give svar til patienten om det videre tandbehandlingsforløb. Således ser vi nogle patienter én gang, og andre

  ser vi jævnligt i mange år. 


  ### Tandstatus og kostens betydning hos de unge

  Hos PWS-patienterne kunne vi konstatere grundlæggende normalt udformede tænder uden de store cariesmæssige problematikker. Der blev udført daglig mundpleje

  med støtte fra personalet i det omfang, det var muligt.

  Plakindeks lå mellem 1-2. Let til moderat gingivitis. Til

  gengæld sås udtalte erosioner og slid. Slid af 2. grad var

  ikke usædvanligt. Erosionerne opstod gennem refluks

  samt ruminering kombineret med læskedrikke. Adspurgt

  angav ingen hypersensitivitet fra tænderne. De var tilknyttet en fast primærtandlæge, som havde lavet bidskinner til enkelte af patienterne. Disse blev dog af og til

  skyllet ud i toiletterne helt bevidst og af uvisse årsager.

  Under visitterne blev det klart for os, at kosten spillede

  en væsentlig rolle for tandsundheden hos denne gruppe

  patienter. De fik serveret meget saft hver dag. Ligeledes

  indgik frugt – som jo er fornuftigt, men en adderende faktor til erosioner – samt det mekaniske slid fra bruxismen.
---
